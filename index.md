---
title: SZTE infós GYIK
ptitle: Gyakran ismételt kérdések
---
Az itt található információk elsősorban az SZTE Informatikai Intézet szakjaira vonatkoznak (proginfó, gazdinfó, mérnökinfó, zümi).

*Utoljára frissitve: 2024.05.17. 00:35*

## Általános infók
### Mikor kezdődik a rangsoros (kedvezményes) és a versenyes (normál) tárgyfelvétel?
Ez a [kari naptár](https://sci.u-szeged.hu/oktatas/naptarak/kari-naptar)ban van leírva, általában két héttel a szorgalmi időszak előtt kezdődik a rangsoros és 1 hétig (5 napig) tart, utána 3 hétig tart a versenyes.

### Mikortól lehet tesit vagy nyelvórát felvenni?
Az aktuális időpontokat a [megnyitásrend](http://web5.etr.u-szeged.hu:8080/naptar/Megnyitasrend/index.jsp) tartalmazza (SZTE jelöléssel), jellemzően a versenyes tárgyfelvétel során, de újonnan a rangsoros időszakban is hirdethetnek tesit.

### Mi számít bele a kötelező tesibe, mi számít nyelvórának?
A tesis tárgyak kódja XT-vel kezdődik, a nyelvórák XN-nel, ami kereshető a Neptun keresőjével. A tesis tárgyakból 2 félévet kell teljesíteni, ami félévenként 12 alkalmon való részvételt jelenti (nincs értékelés, csak aláírás, ha teljesíted).
Általában lehet pótolni másik tesiórával és különböző eseményeken való részvétellel, de erről az oktatónál érdemes érdeklődni.

### Aktuális mintatantervek
Itt megtalálhatóak az aktuális mintatantervek (Neptun):

* [Programtervező informatikus BSc](https://oktweb.neptun.u-szeged.hu/tanterv/tanterv.aspx?kod=BSZKPTI-N1)
* [Gazdaságinformatikus BSc](https://oktweb.neptun.u-szeged.hu/tanterv/tanterv.aspx?kod=BSZKGAI-N1)
* [Mérnökinformatikus BSc](https://oktweb.neptun.u-szeged.hu/tanterv/tanterv.aspx?kod=BSZKMEI-N1)
* [Üzemmérnök-informatikus BProf](https://oktweb.neptun.u-szeged.hu/tanterv/tanterv.aspx?kod=BSZKUFO-N1)
* [Programtervező informatikus MSc]( https://oktweb.neptun.u-szeged.hu/tanterv/tanterv.aspx?kod=MSZKPTI-N1)
* [Gazdaságinformatikus MSc]( https://oktweb.neptun.u-szeged.hu/tanterv/tanterv.aspx?kod=MSZKGAI-N1)
* [Mérnökinformatikus MSc]( https://oktweb.neptun.u-szeged.hu/tanterv/tanterv.aspx?kod=MSZKMEI-N1)

Itt az adott tárgynál jobb oldalt ha van TF (tárgyfeltétel) vagy VJ (vizsgajelentkezési feltétel) gomb, akkor arra kattintva kiírja a feltétel tárgy kódját (ha nincs, akkor nincs feltétele), amit ki lehet keresni az oldalon (Ctrl+F), legkönnyebben ha az összes kategória nyitva van.

Könnyebben átlátható a lentebbi hálóterv, de abban nincs minden tárgy benne.

### Mikor ajánlott felvenni egy tárgyat adott specializációnál? Miből hány kreditet kell teljesíteni?
Ezt a [hálótervek](https://www.coosp.etr.u-szeged.hu/Scene-507194/Folder-1901993) (CooSpace) mutatják meg, az ajánlott félévek a tárgyak mellett jobb oldalt vannak (első oszlop 0. félév, azaz elméletileg bármikor felvehető, utána 1. félév stb.).

A szükséges kreditmennyiséget az adott tárgykategória címénél írja (pl. differenciált informatikai ismeretek; teljesítendő min. 23 kredit), **de** emellett van összkövetelmény is, ami a dokumentum végén található az egyes specializációkhoz.

### Hova számítanak a speckolok? A szabválokat ki lehet váltani kötválokkal?
A speciálkollégium tárgyak a specializációkba nem számítanak bele, viszont a spec. nélküli kötelező differenciált ismeretekbe igen (egyéb ismeretnek számít és a spec. nélküli esetben nem kell infós vagy matekos tárgynak lennie).

Specializációtól függetlenül viszont szabadon választhatóként is számíttatható, mint minden más kötelezően választható tárgy.

### Összesen hány kreditet lehet, és hányat ajánlott felvenni?
Összesen 45 kreditet lehet egy félévben felvenni, ennél többet egyáltalán nem. Ajánlott legalább 30 kreditet felvenni (kivéve első félévben), ugyanis az ösztöndíjhoz szükséges kki számításánál 30 kredittel osztanak mindenképpen.

A képzés során régen csak 10%-kal lehetett *ingyen* túllépni a kötelező kreditmennyiséget, de ezt már eltörölték.

### Mik az államin maradás feltételei?
Jelenleg két félév alatt 36 *teljesített* kredit és 2,75-ös átlag kell (a két félévre együttesen számolt súlyozott átlag). A Neptun nem túl sűrűn frissíti az átlagokat, de előbb-utóbb frissítik.

Minden évben küldenek tájékoztató emailt az átsorolás aktuális feltételeiről.

### Hogyan számolják az egyes átlagokat?
* Súlyozott átlag: teljesített tárgy kredit * jegy összegezve és elosztva a teljesített tárgyak kreditszámával (bukott tárgyak nem számítanak bele)
* Kreditindex: teljesített tárgy kredit * jegy összegezve és elosztva 30-cal (bukott tárgy itt sem számít)
* Korrigált kreditindex (KKI): kreditindex * a félévben teljesített kredit / a félévben felvett kredit (itt már számít)

Az átsorolásnál a súlyozott átlagot, a tanulmányi ösztöndíjnál a KKI-t nézik.

### Ösztöndíjak (szociális, tanulmányi)
A szociális ösztöndíjra és a tanulóbérletre minden félévben pályázni kell, általában nagyjából a vizsgaidőszak alatt. A pontos határidőket az [EHÖK oldalára](http://new.sztehap.hu/) írják ki.

Ezeket az általános szociális helyzetfelmérőhöz kell csatolni beadás után. Minden helyzetfelmérőhöz kétszer lehet csatolni ilyen kérvényeket, tehát évente egyszer elég megcsinálni a felmérőt magát, utána elég csak hozzácsatolni.

A tanulmányi ösztöndíj automatikusan jár minden hallgatónak aki jogosult rá, erre külön nem kell jelentkezni. A két támogatást együtt küldik havonta, összesen 5 hónapon át, egy hónap eltolással: februárban/szeptemberben még az előző féléves ösztöndíj érkezik.

Modulo-ban az átlagmódosítási kérvény szerkesztésre megnyitásával (ha egyszer megnyitottad, akkor a piszkozatokban ott van) meg lehet nézni, hogy milyen átlagért mennyi ösztöndíj jár, ha már elérhető.

### Hányszor lehet vizsgázni vagy felvenni egy tárgyat?
Egy tárgyat most már bármennyiszer fel lehet venni, de egy félévben összesen háromszor lehet vizsgázni. Emellett összesen hatszor lehet vizsgázni egy tárgyból egy képzés során.

A hatodik vizsgaalkalmat (5. ismétlővizsga) kötelező bizottság előtt letenni. Ez főleg a hallgatót védi, ha az oktató nem korrekt, mert itt a bizottság felügyeli a dolgokat.

### Meddig érvényes a diákigazolvány?
Első féléves matricával március 31-ig, második félévessel október 31-ig (kivéve COVID).

### Meddig lehet diákmunkában dolgozni?
25 éves korig lehet aktiv és passziv hallgatói jogviszonnyal is diákmunkázni,
25 éves kor után viszont csak aktiv hallgatói jogviszonnyal lehet.
Ha abszolutóriumot szereztél, akkor abban a képzésben már nem jelentkezhetsz be aktiv félévre, és diákmunkát is csak
március/október 31-ig vállalhatsz (függetlenül attól, hány éves vagy).

### Mi az az abszolutórium? Meddig kell teljesiteni a záróvizsgát?
Az abszolutórium vagy abszolválás gyakorlatilag azt jelenti, hogy minden tárgyat teljesitettél a Neptunban, ami a
képzésedhez szükséges. Ekkor a hallgatói jogviszonyod lényegében megszűnik, a diákkedvezményeket március/október 31-ig élvezheted.

Az abszolutórium előfeltétele a záróvizsgának. Ahhoz, hogy egy aktiv félévben még tudj záróvizsgázni, a vizsgaidőszak
második hetéig meg kell szerezned az abszolutóriumot, azaz minden tárgyat teljesiteni kell (beleértve a tesit, szakdolgozatot, szakmai gyakorlatot).
Nem muszáj az abszolutórium félévében záróvizsgázni viszont, ha nem jelentkezel záróvizsgára ugyanúgy abszolválhatsz.
Ha jelentkezel, ha nem, az abszolválás után 5 évig van időd a záróvizsgát teljesiteni, függetlenül attól, hogy hányszor
mégy el rá. Tehát akár kilencszer is megbukhatsz vagy kihagyhatod.

## Szakdolgozat
Hivatalos információk a szakdolgozatról [itt](https://www.inf.u-szeged.hu/hallgatoknak/diplomamunka-szakdolgozat).

### Mikor (melyik félévben) kell elkésziteni a szakdolgozatot?
A szakdolgozatot két szakdolgozat kurzus keretein belül kell elkésziteni, ezeket az utolsó két évben ajánlott felvenni,
ekkor a tanterv szerint nem marad sok más tárgy.
A végső szakdolgozatot a záróvizsgára való jelentkezés után kell leadni, a témavezetővel egyeztetve ez akár teljesebb is lehet,
mint ami a kurzusok alatt elkészül.

### Hogyan válasszak témát?
Gondold ki, hogy milyen témakörök érdekelnek, és keress ilyen területen oktató/kutató oktatókat.
Sajnos nincs frissen tartott témalista, de a [BIR](https://www.inf.u-szeged.hu/bir2/Thesis/Browse)-ben találhatsz témákat, ami esetleg ötletet ad, hogy kit keress és mivel.

Fontos, hogy időben (kb. negyedik félévben, ha tartod a mintatantervet) kezdj el érdeklődni az oktatóknál, mert
nagyon limitált számban tudnak csak fogadni hallgatókat.
Ha tudsz, hozhatsz külső témavezetőt is, ekkor is kell keresned belső témavezetőt, de igy a belsős oktatónak kevesebb dolga van ezzel.

### Hogyan/meddig jelentkezzek?
Jelentkezni témára elsősorban az oktatónál tudsz (pl. emailben), majd a Neptunban kell a Szakdolgozat I. kurzusra
jelentkezni az adott oktatónál. A szakdolgozat kurzusok jóváhagyásosak, tehát az oktatónak el kell fogadnia a jelentkezésedet.
Nem szükséges külön leszerződni.

Végső soron a tárgyfelvétel végéig tudsz jelentkezni, de jó esetben már előre megvan, kihez fogsz menni.
Az oktatónak a szorgalmi időszak 5. hetéig van ideje jóváhagyni.

### Meddig kell leadni a szakdolgozatot?
Amennyiben ebben a félévben záróvizsgázol, a [kari naptár](https://sci.u-szeged.hu/oktatas/naptarak/kari-naptar)ban található az aktuális dátum, általában a szorgalmi időszak végéig kell leadni.

### Hova kell leadni a szakdolgozatot?
Két helyre kell online eljuttatni a szakdolgozatot PDF formában.
1. Moduloban a **záróvizsga jelentkezéshez** kell csatolt ürlapként beadni magát a szakdolgozat PDF-et
2. CooSpace-en a záróvizsga szintérben kell feltölteni a megfelelő feladathoz a PDF-et **és** a forráskódot/egyéb mellékletet

Moduloban van egy checkbox, hogy a szakdolgozat a tanszéken leadott papiralapú dolgozattal megegyezik.
Itt a papiralapú részt hagyd figyelmen kivül, a tanszéki másolat az, amit CooSpace-en beadsz.
Az Informatikai Intézet nem követeli meg a papiralapú beadást.

CooSpace-re fel kell tölteni a szakdolgozatot is és a forráskódot is, ha belefér. Ha nem fér bele, akkor egy drive vagy
GitHub linket kell a feladatbeadáskor odairni, a lényeg, hogy a témavezetőd és a bizottság hozzáférjen a szakdolgozathoz
és minden hozzá kapcsolódó melléklethez (ha véletlenül meg akarnák nézni).

A fentebb is linkelt [szakdolgozat szabályzat](https://www.inf.u-szeged.hu/hallgatoknak/diplomamunka-szakdolgozat) további konkrét információkat tartalmaz.

## Záróvizsga
A hivatalos információkat [itt](https://www.inf.u-szeged.hu/hallgatoknak/zarovizsga) találod.

### Mikor lehet jelentkezni záróvizsgára?
Dátum szempontjából általában adott félév március/október 15-31. között van a jelentkezési időszak, ez után már csak
pótdij ellenében lehet jelentkezni. Ekkor még a szakdolgozatot nem kell leadni.

### Hol tudok jelentkezni a záróvizsgára?
Jelentkezni a Moduloban tudsz, a "Záróvizsga jelentkezés - TTIK" űrlappal.

### Mi szükséges hozzá?
Ahhoz, hogy részt vehess a záróvizsgán, **egyrészt** abszolutóriumot kell szerezned, azaz minden tárgyat teljesitened kell
a vizsgaidőszak második hetéig.
Ha még korábban nem abszolváltál a képzésen, akkor a Modulo át fog irányitani az Abszolutórium nyilatkozat űrlapra,
ezt ki kell töltened, hogy jelentkezhess, ezzel "megigéred", hogy meg fogod szerezni az abszolutóriumot.

**Másrészről** le kell adnod a szakdolgozatot, erre nagyjából [a szorgalmi időszak végéig](#meddig-kell-leadni-a-szakdolgozatot) van időd.

### Mi történik, ha nem teljesitek mindent vagy nem adom le a szakdolgozatot?
Ha véletlenül mégsem sikerül minden tárgyat teljesiteni a vizsgaidőszak második hetéig, annak nincs semmi "büntető"
következménye, azonban a záróvizsgán abban a félévben nem vehetsz részt.
Ugyanez a helyzet akkor is, ha a szakdolgozatot nem adod le időben, ekkor is a ZV jelentkezésed érvénytelen.
Ekkor a félév végén még megszerezheted az abszolutóriumot (ha mindent teljesitesz), amivel a jogviszonyod megszűnik.

### Miből áll a záróvizsga?
A záróvizsga két fő részből áll, egy szakdolgozat védésőbl és egy felelésből.
Gazdaságinformatikus szakon külön időpontban van a védés a záróvizsga előtt, erről időben tájékoztatást küldenek.
A többi szakon közvetlenül egymás után zajlik a védés és a felelet.

Az aktuális felkészülési idő (most épp 1 óra) alatt bármilyen segédanyagot lehet használni, kivéve a videót vagy másik
személyt. Ezután max. 10 perc védés és max. 10 perc felelés a tételből. Az egyes bizottságoknak másak az elvárásai,
hogy kell-e prezentáció, lehet-e a felkészülés során irt jegyzetet használni (általában lehet), kérdeznek-e vagy
önálló felelést várnak el.

Ezután vagy egy kis szünet után mondják meg az eredményt, vagy délután van eredményhirdetés.
Néhány nap után kerül be az eredmény a Neptunba.

## Neptun
### Hibaüzenet: "Nincs tárgyjelentkezési időszak!"
A testnevelés és a nyelvórák később nyílnak meg, mint a többi, lásd a [megnyitásrend](#mikortól-lehet-tesit-vagy-nyelvórát-felvenni)et (SZTE-vel van jelölve).
Egyébként ellenőrizd, hogy a jó félév van-e kiválasztva.

### Hibaüzenet: "Végső tárgykövetelmény nem teljesült"
Ellenőrizd, hogy van-e előfeltétele az adott tárgynak a [mintatanterv](#aktuális-mintatantervek) szerint. Ha azt nemrég (ma) teljesítetted, akkor várj 24 órát.
Ha továbbra sem működik, kérj frissítést a [Helpdesk](#helpdesk)től.

### A tárgy alatt "Nem teljesül a végleges tárgykövetelmény!" szöveg szerepel
A végleges tárgykövetelmény általában az előadáshoz a gyakorlat, esetleg egyéb párhuzamos feltétel, amitől még fel lehet venni a tárgyat, de a tárgyfelvétel végén ledob a rendszer, ha nem teljesül.
A párhuzamos feltételekről a [mintatanterv](#aktuális-mintatantervek) ad tájékoztatást. Ha minden feltétel teljesül, akkor célszerű írni a [Neptun Helpdesk](#helpdesk)nek, hogy frissítsék, vagy a le-feljelentkezés is segíthet.

### Hibaüzenet: "Az időpontra csak 1. és 2. utóvizsgára jelentkezhet!"
Utóvizsgára hivatalosan csak akkor lehet jelentkezni, ha van elégtelen (1) jegy beírva az adott tárgyból. Ha azóta volt másik vizsga is, aminek nincs beírva a jegye, az is okozhatja ezt az üzenetet.
Ha annak is egyes az eredménye és eltelt 24 óra a beírástól számítva, akkor írj a [Helpdesk](#helpdesk)nek.

### Nem teljesítetnek látszódik egy tárgy a végbizonyítvány követelményeinél vagy rossz átlagok látszanak
Ez a rész nem frissül gyakran, az átlagokat a rangsoros jelentkezésnél általában naponta egyszer frissítik. Ha valami miatt szükséges, a [Helpdesk](#helpdesk)től lehet kérni frissítést.

### Ledobott egy tárgyról, pedig belefértem a rangsor szerint
Egyrészt a rangsor még az utolsó pillanatig változhat, sokan utolsó pillanatban vesznek fel tárgyakat vagy váltanak másik kurzusra, másrészt az azonos pontszámú hallgatók közül ha valaki már nem fér be a kurzusra, akkor mindegyiküket ledobja a rendszer.

### Többször látok egy tárgyat, melyiket vegyem fel?
Ha csak annyi a különbség, hogy az egyik kódja -00001-re vagy hasonlóra végződik, akkor mindkettő egyenértékű (az egyiket elég felvenni). Az ETR-ről való átállás eredményezett ismétlődéseket, de jó esetben mindkettőt elfogadja a rendszer (ha panaszkodik párhuzamos feltételre, érdemes lehet írni a Helpdesknek).

### Helpdesk
Neptun Helpdesk: [help@neptun.u-szeged.hu](mailto:help@neptun.u-szeged.hu)

## Stud
### Mivel lehet belépni a stud-os oldalra? Mi a stud-os email címem?
A h-s azonosítóval (hxxxxxx) lehet belépni, és a hxxxxxx@stud.u-szeged.hu a fő email cím, ez is használható bárhol, de a Vezeteknev.Keresztnev[.N]@stud.u-szeged.hu is (N>=1, tehát vagy Vez.Ker@stud... vagy Vez.Ker.1@stud... stb.).

### Az elküldött levélnél "A csatolmányt leválasztottuk" szöveg jelenik meg
(Pl.: [A csatolmĂĄnyt levĂĄlasztottuk: az eredeti csatolmĂĄny tĂ­pusa: "text/plain", nĂŠv: "Teszt"])

Alapbeállítás szerint az elküldött levelekből törli a csatolmányt a **te másolatodból**, azaz a címzett mindenképpen megkapja a csatolmányt.
Ez helytakarékossági okokból történik, ha a Horde felületén küldöd az E-mailt, meg is lehet őriztetni a mellékletet alul.

### E-mail küldés és fogadás saját E-mail klienssel
Saját klienssel is lehet E-mailt fogadni bárhonnan, viszont küldeni csak egyetemi hálózatról (pl. eduroam) vagy Gmailről lehet.

* Típus: IMAP
* Szerver (küldés/fogadás): www.stud.u-szeged.hu
* Titkosítás: SSL/TLS
* Port: fogadás: 993 küldés: 465
* Azonosító: h-s azonosító
* Jelszó: stud-os jelszó
* E-mail: hxxxxxx@stud.u-szeged.hu (h-s azon.)

Forrás és Gmail beállitás [itt](http://www.stud.u-szeged.hu/web/tanacsok.php).

### Elérhetőségek
* Szociális ösztöndíj, egyéb juttatások/téritések: jutter@ehok.u-szeged.hu
* Tanulmányi ügyek, teljesitések, tanulmányi rendszerbeli adatok kezelése, beiratkozás, záróvizsga, diplomaátadó: [TO](https://sci.u-szeged.hu/karunkrol/szervezeti-felepites/tanulmanyi-osztaly), ttikto@sci.u-szeged.hu
* Diákigazolvány, matrica, városi bérlet, ösztöndijak folyósitása, jogviszony-igazolás: [HSZI](https://u-szeged.hu/hszi/kezdolap/kezdolap), hszi@hszi.u-szeged.hu
